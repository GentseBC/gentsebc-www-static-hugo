---
title: "Mooie prestaties van Gentse BC op het BK G-badminton"
date: 2020-02-23T10:07:44+02:00
draft: false
categories: ['algemeen']
carousel: false
author: Evi Weymaere
---
Gisteren was het eindelijk zo ver: het Belgisch Kampioenschap G-badminton stond op de agenda. Zo trokken Domenick, Leen en Paul – die we enkele weken ervoor zonder enige moeite konden warm maken voor dit BK – samen met begeleiding Johan en Evi naar Dendermonde om onze clubkleuren voor de allereerste keer op een G-badminton toernooi te verdedigen. Heel wat wedstrijden stonden er gepland want naast enkel, speelden Domenick en Paul ook nog samen mee in de dubbel categorie.

{{< figure src="images/IMG_20200222_095324-1024x768.jpg" title="Domenick, Leen en Paul voor aanvang van het BK">}}


En het was afzien, want eigenlijk spelen wij bijna nooit enkel in de club en het vraagt conditioneel toch wel wat meer inspanning. Maar ze deden het alle drie schitterend: ze bleven vechten ondanks de (soms té) zware tegenstand, ze moedigden elkaar aan en ze hadden plezier!

De resultaten zijn eigenlijk ondergeschikt maar toch wel het vermelden waard. Domenick behaalde een vijfde plaats bij HE A, Paul werd tweede in zijn poule in HE B en Leen ging lopen met het zilver in DE A. Het duo Domenick en Paul werd daarna ook nog eens knap tweede in de HD B.

{{< figure src="images/IMG_20200222_110341-768x1024.jpg" title="Paul start aan de enkel">}}

Tevreden gezichten dus tijdens de prijsuitreiking, want iedereen ging naar huis met een medaille en een beker. En ook als club mogen we trots zijn, want Gentse BC staat nu officieel op de kaart in G-badminton.


En wat hebben we eruit geleerd? Dat we meer gaan oefenen op enkel, dat sommige categorieën toch wel wat te hoog gegrepen zijn, maar voornamelijk dat we ontzettend sportieve en gedreven spelers hebben in onze G-werking. Volgend jaar zijn we zeker weer van de partij, met hopelijk meer Gentse BC’ers!
{{< figure src="images/IMG-20200222-WA0004-768x1024.jpg" title="Zilver voor alle drie!">}}
